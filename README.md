# Editoria per la scuola digitale

## Chi sono
Insegno informatica presso l'IIS Marconi di Civitavecchia dal 2017.

## Situazione di partenza
Le linee guida nazionali lasciano una larga flessibilità nella declinazione dell'insegnamento per favorire l'autonomia scolastica. Ogni scuola, a livello di dipartimento, crea una programmazione più dettagliata che recepisce le linee guida e le adatta al proprio contesto, lasciando a sua volta una certa flessibilità per venire incontro a diverse esigenze, come ad esempio la specificità di ogni classe. In questo modo si cerca di rendere l'insegnamento davvero _pregnante_ ed efficace per gli studenti.

## Problema
I libri di testo non possono, per loro natura, essere in grado di soddisfare le necessità di un dipartimento così organizzato. Spesso, quando valutiamo i libri di testo, ci rendiamo conto che ci servirebbe il primo capitolo del libro A, il secondo capitolo del libro B, la strutturazione degli argomenti come il libro C, e così via. Per superare il problema abbiamo anche provato ad usare solo il "manuale" che normalmente si usa per l'esame di maturità, in cui sono raccolti in formato enciclopedico tutti gli argomenti, ma non è una soluzione ottimale, per mancanza di un filo logico tra gli argomenti e di un approccio didattico, e per l'assenza comunque di alcuni argomenti scelti dal dipartimento.

La soluzione che alcuni professori stanno usando è quella di creare dei _repository_ di corsi online, in cui caricano le dispense scritte da loro per i propri studenti (ad esempio, il mio è [questo][wbigger.github.io]). Ma la creazione di un buon materiale didattico è un lavoro lungo, da svolgere a latere di tutte le altre attività di docente, che richiede abilità molto specifiche; il risultato è che spesso la qualità non riesce a raggiungere quella del materiale creato dalle case editrici. Inoltre, in modo più evidente probabilmente per le materie informatiche, questi corsi vanno aggiornati ogni anno per stare al passo con le nuove tecnologie.

Esistono dei repository centralizzati come la Biblioteca dell'Innovazione dell'INDIRE o gli archivi di Global Junior Challenge di Fondazione Mondo Digitale. Tuttavia sono dei repository troppo "lontani", per i quali il processo di cercare, trovare il progetto, adattarlo alla propria situazione, richiede tempo ed energia che raramente un docente ha a disposizione. 

Infine, ma non meno importante, per superare la lezione frontale e fare attività interattive e di laboratorio, farebbero comodo al docente le piattaforme di e-learning offerte dalle aziende X,Y,Z. Normalmente questi servizi sono forniti o da grandi aziende in modo completamente gratuito, o da piccole aziende con sole alcune funzionalità gratuite e le altre a pagamento. Ma non esiste un budget per il dipartimento da poter impiegare per questi strumenti, nel modo semplice con cui sceglie il libro di testo; bisogna fare delle richieste alla scuola, verificare che ci siano fondi, etc., un percorso che si fa solo in rari casi.


## Una possibile soluzione
Affinché una soluzione possa essere efficace, il tempo e l'energia per la sua fruizione deve essere paragonabile, o migliore, del testo adottato dalle case editrici; in caso contrario ogni tentativo di attuazione sarà inefficace.

Per questo fine propongo due strade principali.

### Budget per risorse didattiche online
Il budget che le famiglie e lo Stato investono attualmente solo nei libri dovrebbe essere allargato per servizi e risorse online (es. Treccani Scuola), biglietti di mostre e musei, corsi MOOC (es. Coursera), kit didattici per specifiche esperienza e insomma tutto quello che serve per la realizzazione dei progetti. La capacità di spesa deve essere chiara e gestibile dal dipartimento (es. lettere, informatica, scienze, etc.). Le case editrici devono continuare in questo contesto a svolgere la loro parte fondamentale di tradurre le esigenze della scuola in qualcosa di facilmente fruibile, e recepire quindi un ricavo su questa creazione di valore. Il libro di testo stampato o misto in questo contesto diventerà solo uno degli elementi su cui fare leva. Personalmente credo che gli editori dovrebbero decisamente (e velocemente) andare verso una figura di _aggregatori della distribuzione_ di contenuti da diverse fonti, alcune _original_ prodotte dalla casa editrice stessa, ed altre da altre società. Le case editrici saranno la società da cui le famiglie continueranno ad acquistare i prodotti, in questo caso un abbonamento annuale, per accedere alla piattaforma di aggregazione. Le case editrici si potranno fare concorrenza fra loro sulla riccheeza, l'organizzazione delle risorse, la coerenza didattica, la presenza sul territorio (ad esempio per i biglietti dei musei e delle mostre).

### Figure specifiche in ogni scuola
Propongo l'istituzione in ogni scuola di una figura specifica che facciano da facilitatori alla creazione del materiale prodotto internamente, per facilitare la condivisione del materiale sia all'interno della stessa scuola, sia da altre scuole, dal ministero e da altri enti privati. La figura può essere un docente già di ruolo nella scuola, probabilmente facente parte del team di animazione digitale. Per essere davvero efficace, al docente designato devono essere riservate delle ore da dedicare solo a questa funzione (non solo un benefit economico), formato adeguatamente in modo continuo ogni anno, definiti dei chiari obiettivi misurabili che dovranno essere verificati alla fine di ogni anno scolastico.
