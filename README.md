# Editoria per la scuola digitale

## Chi sono
Insegno informatica presso l'IIS Marconi di Civitavecchia dal 2017.

## Situazione di partenza
Le linee guida nazionali lasciano giustamente una larga flessibilità nella declinazione dell'insegnamento. La nostra scuola, a livello di dipartimento, ha creato una programmazione più dettagliata che recepisce le linee guida e le adatta al proprio contesto, lasciando a sua volta una certa flessibilità per venire incontro a diverse esigenze, come ad esempio la specificità di ogni classe o alle occasioni di didattica laboratoriale che possono nascere anche in relazione alla contaminazione con le attività di PCTO. In questo modo si cerca di rendere l'insegnamento davvero _pregnante_ ed efficace per gli studenti.

## Problema
I libri di testo non possono, per loro natura, essere in grado di soddisfare le necessità di un dipartimento organizzato nella maniera descritta in precedenza. Spesso, quando valutiamo i libri di testo, ci rendiamo conto che ci servirebbe il primo capitolo del libro della casa editrice A, il secondo capitolo del libro B, la strutturazione degli argomenti come il libro C, e così via. Per superare il problema abbiamo anche proposto di usare solo il "manuale" che normalmente si usa per l'esame di maturità, in cui ci sono in formato enciclopedico tutti gli argomenti, ma non è una soluzione ottimale, per mancanza di un filo logico tra gli argomenti e di un approccio didattico, e per l'assenza comunque di alcuni argomenti da noi scelti.

La soluzione che alcuni professori stanno usando è quella di creare dei _repository_ di corsi online, in cui caricano le dispense scritte da loro per i propri studenti (ad esempio, il mio è [questo][wbigger.github.io]); ma la creazione di un buon materiale didattico è un lavoro immenso da svolgere a latere di tutte le altre attività di docente, con una qualità che di solito non riesce a raggiungere quella delle case editrici che hanno uno staff dedicato di professionisti solo per questo. Inoltre, in modo più evidente probabilmente per le materie informatiche, questi corsi vanno aggiornati ogni anno per stare al passo con le nuove tecnologie.

Esistono dei repository centralizzati come la Biblioteca dell'Innovazione dell'INDIRE o gli archivi di Global Junior Challenge di Fondazione mondo digitale; sono importanti per i docenti già attivi, ma molto meno per gli altri. 

Infine, ma non meno importante, per superare la lezione frontale e fare attività interattive e di laboratorio, spesso ci farebbero comodo le piattaforme di e-learning (e non solo) offerte dalle aziende X,Y,Z. Normalmente questi servizi sono forniti o da grandi aziende in modo completamente gratuito, o da piccole aziende con sole alcune funzionalità gratuite e le altre (giustamente) a pagamento. Ma non esiste un budget per il dipartimento da poter impiegare per questi strumenti, nel modo semplice con cui sceglie il libro di testo; bisogna fare delle richieste alla scuola, verificare che ci siano fondi, etc., un percorso che si fa solo in rari casi.


## Una possibile soluzione
