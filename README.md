# Editoria per la scuola digitale

## Chi sono
Insegno informatica presso l'IIS Marconi di Civitavecchia dal 2017.

## Situazione di partenza
Le linee guida nazionali lasciano una larga flessibilità nella declinazione dell'insegnamento per favorire l'autonomia scolastica. Ogni scuola, a livello di dipartimento, crea una programmazione più dettagliata che recepisce le linee guida e le adatta al proprio contesto, lasciando a sua volta una certa flessibilità per venire incontro a diverse esigenze, come ad esempio la specificità di ogni classe. In questo modo si cerca di rendere l'insegnamento davvero _pregnante_ ed efficace per gli studenti.

## Problema
I libri di testo non possono, per loro natura, essere in grado di soddisfare le necessità di un dipartimento così organizzato. Spesso, quando valutiamo i libri di testo, ci rendiamo conto che ci servirebbe il primo capitolo del libro A, il secondo capitolo del libro B, la strutturazione degli argomenti come il libro C, e così via. Per superare il problema abbiamo anche provato ad usare solo il "manuale" che normalmente si usa per l'esame di maturità, in cui sono raccolti in formato enciclopedico tutti gli argomenti, ma non è una soluzione ottimale, per mancanza di un filo logico tra gli argomenti e di un approccio didattico, e per l'assenza comunque di alcuni argomenti scelti dal dipartimento.

La soluzione che alcuni professori stanno usando è quella di creare dei _repository_ di corsi online (come anche suggerito dal ministero durante la pandemia), in cui caricano le dispense scritte da loro per i propri studenti (ad esempio, il mio è [questo](wbigger.github.io)). Ma la creazione di un buon materiale didattico è un lavoro lungo, da svolgere a latere di tutte le altre attività di docente, che richiede abilità molto specifiche; il risultato è che spesso la qualità non riesce a raggiungere quella del materiale creato dalle case editrici.

Esistono dei repository centralizzati come la Biblioteca dell'Innovazione dell'INDIRE o gli archivi di Global Junior Challenge di Fondazione Mondo Digitale. Tuttavia sono dei repository troppo "lontani" dai singoli docenti, per i quali il processo di cercare, trovare il progetto, adattarlo alla propria situazione, richiede tempo ed energia che raramente un docente ha o mette a disposizione. 

Infine, ma non meno importante, per superare la lezione frontale e fare attività interattive e di laboratorio, farebbero comodo al docente le piattaforme di e-learning offerte dalle aziende X,Y,Z. Normalmente questi servizi sono forniti o da un numero ristretto di grandi aziende in modo completamente gratuito, o da piccole aziende con sole alcune funzionalità gratuite e le altre (giustamente) a pagamento. Ma non esiste un budget per il dipartimento da poter impiegare per questi strumenti, nel modo semplice con cui sceglie il libro di testo; bisogna fare delle richieste alla scuola, verificare che ci siano fondi, etc., un percorso che si fa solo in rari casi.

## Una possibile soluzione
Affinché una soluzione possa essere efficace, il tempo e l'energia per la sua attuazione deve essere paragonabile, o migliore, a quell necessarie per scegliere ed usare un libro di testo delle case editrici; in caso contrario ogni tentativo di cambiare metodo sarà inefficace.

Per questo fine propongo due strade principali.

### Budget per risorse didattiche online
Il budget che le famiglie e lo Stato investono attualmente solo nei libri dovrebbe essere allargato per servizi online (es. Treccani Scuola), biglietti di mostre e musei, corsi MOOC (es. Coursera), kit didattici per specifiche esperienze e insomma tutto quello che serve per la realizzazione dei progetti. La capacità di spesa deve essere gestibile dal dipartimento. Le case editrici devono continuare in questo contesto a svolgere la loro parte fondamentale di tradurre le esigenze della scuola in qualcosa di facilmente fruibile, e recepire un ricavo su questa creazione di valore. Il libro di testo stampato o misto può diventare solo uno degli elementi su cui fare leva. Personalmente credo che gli editori dovrebbero decisamente (e velocemente) muoversi verso la figura di _aggregatori_ della distribuzione di contenuti da diverse fonti, alcune _originali_ prodotte dalle case editrici stesse, ed altre da altre società ed enti, sparsi per l'Italia e per il mondo; gli editori potrebbero anche fare da _talent scout_ tra i repository dei docenti, collaborando con i progetti più interessanti per raggiungere un adeguato standard di qualità ed inserirli nel loro catalogo. Le case editrici rimarranno verosimilmente le aziende da cui le famiglie continueranno ad acquistare i prodotti, ma in questo caso si tratterà di un abbonamento annuale, per accedere alla piattaforma di aggregazione. Qualcosa del genere  è giàin atto per la fruizione dei contenuti online. Le case editrici si potranno fare concorrenza fra loro sulla riccheeza, l'organizzazione delle risorse, la coerenza didattica, la presenza sul territorio (ad esempio per i biglietti dei musei e delle mostre).

Nota: personalmente credo che la carta stampata (libro o dispense) deve essere tutelata, anche dalla normativa, come l'elemento che rimarrà a lungo termine in possesso degli studenti, anche oltre la scadenza abbonamento. Questo per permettere che le conoscenze possano essere riprese anche a distanza di tempo, quando magari lo studente, ormai adulto, potrebbe averne bisogno, evitando che tutto che tutto il lavoro e l'impegne rimangano effimeri e volatili.

### Figure specifiche in ogni scuola
Ritengo molto importante l'istituzione in ogni scuola di una figura specifica che abbia la funzione di facilitatore per 1) la creazione di materiale prodotto internamente 2) la ricezione e l'adattamento del materiale proveniente dall'esterno 3) assicurare la formazione e l'aggiornamento permanente del personale docente interno alla scuola. Questa figura in qualche modo si avvicina con quella del docente ricercatore, ma si differenzia da essa avendo un ruolo più operativo e di processo, con il compito primario di facilitatore. La figura dovrebbe essere un docente (o più docenti, per grandi scuole) già di ruolo nella scuola, forse facente parte del team di animazione digitale (ma non necessariamente). Per essere davvero efficace però, ritengo indispensabile che al docente designato siano riservate alcune ore da dedicare solo a questa funzione, riducendo il monte ore settimanale di lezione in classe. L'assegnazione di un benefit economico senza alcuna variazione delle ore da svolgere in classe credo non possa ottenere dei risultati significativi.
